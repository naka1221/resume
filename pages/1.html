<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="../css/content.css">
    <title>Document</title>
</head>
<body>  
     <h1 class="content-title">
            من مضطرب
        </h1>
        <h3 class="content-title">
            نویسنده: استفانی برتولون
        </h3>
    <div class="main-content">
     
        <img src="../image/1.1.jpg" alt="" class="content-img">

           <p >
        کتاب "من مضطرب" از مجموعه کتابهای زندگی بهتر نوشته‌ی "استفانی برتولون" است. در این کتاب تأثیر فناوریها و راههای ارتباط مجازی بر زندگی انسان بررسی شده است. استفاده از تلفن همراه، ایمیل، شبکه‌های اجتماعی، در معرض اخبار و اطلاعات نامحدود بودن و دیگر فناوریهایی که بخش جدایی‌ناپذیر از زندگی انسان شده‌اند، موجب شکل‌گیری رفتارها و افکار جدید شده و هنجارهای اجتماعی جدیدی را به وجود می‌آورند. این تغییر شکل زندگی پیامدهایی را به دنبال دارد که اضطراب و دلهره یکی از آنهاست. در حالیکه این فناوریها موجب میشود انسان فکر کند به طور کامل بر زندگی مسلط است اما گاهی با استفاده نادرست موجب عدم تعادل میان باورها، احساسات و محیط اجتماعی خویش میشود. پیامدهای دیگری چون فردگرایی، مصرف گرایی و بیهودگی را نیز میتوان نام برد. همچنین با توجه به نقش پر اهمیت ارتباطات اجتماعی و تامین یکی از نیازهای اصلی انسانها از این طریق، بررسی کارآیی و اثربخشی ارتباطات مجازی روشن میشود. کتاب حاضر درصدد بیان معایب استفاده از فناوری نیست لکن با بیان وجوه مختلف تاثیر آنها بر زندگی انسان به خواننده کمک میکند تا بتواند راههای درست مواجهه با فناوری را بیاموزد تا بتواند در زندگی خود تعادل ایجاد کند. 
        <br>
        بخش اول کتاب به بیان تغییراتی که در زندگیهای امروز اتفاق افتاده و دلایل آنها پرداخته است.  شکل جدید زندگی موجب القا باورهایی میشوند که فردگرایی یکی از نتایج آن است. این موضوع که چرا و چگونه تغییر میتواند موجب نگرانی شود بررسی شده و بیان میشود برخی از این تغییرات بی فایده است و تنها بعلت تقلید کورکورانه ایجاد میشوند. در بخش دوم به شرح و بررسی تاثیر این فناوریها بر رفتارهای جدید میپردازد. تغییر کیفیت ارتباطات و تامین نیازهای اساسی انسان و ارتباطات در فضای مجازی بررسی شده و نویسنده با شرح تجربیات بیماران خود در این زمینه نشان میدهد هر چند عضویت در شبکه‌های اجتماعی احساس تنهایی را کم میکند اما در نهایت نمیتواند مانع بوجود آمدن رنجهای زیاد ناشی از حس طرد شدگی و تنهایی شود. در رابطه با این نوع ارتباطات مجازی پرسشی را مطرح میکند: "آیا این روش انتقال نیمه خصوصی احساسات ، ترجمان فقدان روابط اجتماعی واقعی نیست؟" به نظر میرسد  حس مقایسه‌ی بوجود آمده در این فضا، افشای اطلاعات خصوصی، فقدان احساس تعلق و وابستگی به نظرات دیگران بخشی از عواقب احتمالی شبکه‌های مجازی است.  تلفن همراه و ایمیل و رسانه‌های خبری از دیگر فناوریهایی هستند که شکل زندگی و رفتار افراد را تغییر داده و بر ذهن و احساس تأثیر میگذارند. چگونگی این تأثیرات بیان شده و نویسنده با شرح نمونه‌هایی از تجربیات مراجعان خود آنها را واکاوی کرده است. در ادامه در بخش سوم و پایانی کتاب، نحوه برخورد و استفاده از این فناوریها بیان شده و راهکارهایی به منظور پرهیز از اضطراب و رسیدن به آرامش ارائه شده است. نویسنده با بیان این حقیقت که به دنبال راه حل‌هایی معجزه‌آسا برای تغییر دنیا نیست چند روش مفید را برای تغییر دیدگاه و کنترل احساس ارائه داده است.    در این قسمت تمرینهایی به منظور رهایی از احساس کنترل گری افراطی، ارزیابی حدود اختیارات تلاش، تمرکز حواس بر وقایع خوشایند و دیگر تمرینهایی به جهت مدیریت احساسات بیان شده است.  همچنین با بیان اینکه بنا بر گفته سلیگمن  مثبت اندیشی آموختنی است روشهایی را برای آموزش آن بیان کرده است.  معنویت، داشتن فلسفه زندگی،  یافتن معنا در زندگی، حفظ روابط دوستی در فضای غیر مجازی ، نوع دوستی و توجه به کارکرد مغز در مواجهه با اتفاقات ناخوشایند و دیگر  به همراه تمرینهایی بخشی از روشهای مقابله با اضطراب است که  در فصل پایانی بیان شده است.

<br>
        در دوره گذار پرشتاب به عصر فناوری سوالی که بی تردید در ذهن بسیاری از افراد ایجاد میشود این است که چرا امروزه با وجود اینکه به مدد فناوری زندگی سریعتر و سهل‌تر شده اما آرامش انسان کمتر شده و اضطراب و دلهره شایعتر. امروزه انسانها با استفاده از وسایل ارتباطی، سریعتر از حال یکدیگر باخبر میشوند و اخبار روز دنیا هر لحظه به سمع و نظر همگان میرسد. چه اتفاقی در این میان رخ میدهد که رضایت از زندگی به نسبتِ این پیشرفت، رشد نکرده و حتی دلهره ارمغان این رشد فزاینده وسایل ارتباطی شده است؟
کتاب حاضر به واکاوی این امر مهم پرداخته و بدون اینکه اهمیت این فناوریها را نادیده بگیرد سعی در نشان دادن اثرات آن دارد. توقعی که انسان امروز در پرتو این امکانات از خود پیدا کرده  بالا رفته و چون در عمل قدرت کنترل کافی بر امور را نمیبیند دچار دلهره و اضطراب میشود. این تحلیل نویسنده به نظر مهم و قابل توجه می‌آید. هر چند میتوان گفت در جوامع غرب که سرعت زندگی بالاتر و فردگرایی بیشتر است این موضوع پررنگتر‌ جلوه میکند اما کم و بیش همه جوامع دچار این نگرانیها هستند. موضوع بسیار پراهمیت دیگر ارتباطات در فضای مجازی است. نویسنده عنصر مهم در ایجاد احساس تعلق و وابستگی که جوابگوی یکی از نیازهای اصلی انسان طبق هرم مازلو است را هورمون اکسی توسین میداند که توسط دو عامل لمس کردن و صدا در شخص بوجود می آید. پس بروشنی نشان میدهد که نیاز اصلی انسان به ارتباطات در ارتباط نوشتاری تأمین نخواهد شد. گذشته از این امر با اشتراک گذاری بخشی از زندگی افراد نه تنها شادتر و آرامتر نخواهند بود بلکه در ورطه مقایسه‌ها و تلاش برای بیشتر دیده شدن و بهتر دیده شدنها افتاده و در نهایت، این امر احساس سرخوردگی و تنهایی بیشتری را برای شخص به ارمغان می آورد. استفاده از ایمیل، شبکه‌های خبری، تلفن همراه هر کدام به نوعی میتوانند تعادل زندگی را بهم برنند که نویسنده بخوبی آنهارا بیان کرده است. در مورد ارتباطات مجازی باید توجه شود که فضای بحث در کشور غربی است . نویسنده بدون اینکه کمک گرفتن از این راه برای شروع ارتباطات واقعی را به طور کامل نهی کند آنرا آسیب شناسی میکند؛  لکن در فضای کشور ما این امر از اساس نمیتواند پسندیده و مورد توصیه باشد. 
ارتباطات در فضای مجازی میتواند از نقطه نظر اخلاقی نیز بررسی شود. که البته از دید نویسنده مغفول مانده و آیب شناسی تنها از منظر سود و زیان برای خود شخص بررسی شده و این در حالیست که به نظر میرسد افشای زندگی در همه افراد ناآرامی یکسانی را بوجود نمی آورد چه بسا افرادی که از سطح ظاهری و مطابق معیارهای این فضا در رقابت و برتری طلبی میتوانند پیشی بگیرند به اندازه افرادی که توان رقابت و دوست یابی در فضای مجازی را ندارندآسیب نبینند و این نا آرامی و اضطراب ناشی از شکست در رقابت برای گرفتن تایید در گروه دوم به مراتب بیشتر است. پس از نقطه نظر اخلاقی میتوان فضای ارتباطی مجازی را قابل نقد دانست. البته به نظر میرسد برای نویسنده که خود در فضای فردگرای غربی زندگی میکند و خواسته یا ناخواسته تحت تاثیر این دیدگاه قرار گرفته است و نفع شخص برای رسیدن به آرامش و دوری از اضطراب را مطمح نظر قرار داده است.
با اینهمه به دلیل موضوع بااهمیت، پایه علمی داشتن مطالب و دید بی طرفانه نویسنده، سیر مناسب مطالب و ارائه تمرینها و راهکارهای مناسب کتاب حاضر میتواند در این زمینه مفید باشد.

    </p>
    </div>
 
</body>
</html>